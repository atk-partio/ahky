---
layout: default
title: Ohjeita
---

<h1>Vuosijuhlaan valmistautuminen</h1>
<p>
Vuosijuhla on killan juhlista arvokkain ja vaatiikin huolellisen valmistautumisen.
Näillä ohjeilla kokematonkin juhlija pääsee alkuun ja voi nauttia illasta täysin rinnoin.
</p>

<h2>Avec</h2>

<p>
Seuralaisen voi valita myös killan ulkopuolelta. Hyvällä tuurilla sellainen löytyykin jo
kotoasi ja jos ei niin senkin ehtii vielä hankkimaan. Jos avecin valitseminen ei
kuitenkaan ole näin triviaalia, kannattaa kysäistä muita parittomia kiltalaisia,
mielellään vastakkaisesta sukupuolesta, aveciksi. Toki juhlaan voi osallistua ilman
seuralaistakin.
</p>

<h2>Pukeutuminen</h2>

<p>
Miehet sonnustautuvat joko frakkiin tai tummaan pukuun. Jos vuosijuhlia aikoo jatkossa
kierää enemmänkin, kannattaa ostaa jo nyt oma frakki. Rahapulassa tai epävarmuuden
iskiessä tumma puku käy hyvin: ei kaikilla muillakaan ole frakkia. Naiset valitsevat
aina täyspitkän iltapuvun. Puvun tyylin ja värin voi valita oman mieltymyksen mukaan,
mutta täysvalkoinen jätettäköön hääjuhliin. Puvun kanssa voi käyttää hansikkaita, huivia
ja pientä käsilaukkua.
</p>
<p>
Ei ole häpeä käyttää samaa pukua useampaan kertaan ja asusteita
ja somisteita vaihtelemalla selviää yhdellä peruspuvulla pitkään. Frakin tai iltapuvun
voi myös vuokrata. Yleensä pukuvuokraamot vuokraavat ja myyvät samoja pukuja, joten
yhdessäkin liikkeessä pistäytymällä voi kokeila useita vaihtoehtoja. Samalla saat
ammattilaisen vinkkejä juuri itsellesi sopivista asuista ja eri vaihtoehtojen hinnoista.
Juhlapuvun ostoon kannattaa myös kysellä vinkkejä vanhemmilta tieteenharjoittajilta!
</p>

<h2>Akateemiset kunniamerkit ja tunnukset</h2>

<p>
Mahdolliset akateemiset kunniamerkit laitetaan asun vasempaan rinnukseen. Jos ei
kunniamerkkejä ole (vielä) kertynyt, voit ostaa killan pronssisen jäsenmerkin hintaan
15 euroa. Näitä voit kysyä hallituksen jäseniltä. Ylioppilaskunnan nauhaa saa AYY:n
Otaniemen palvelupisteestä nimelliseen parin euron hintaan. Se laitetaan laskeutumaan
oikealta olalta vasemmalle lanteelle. Naiset voivat myös taitella nauhasta
ruusukkeen rintapieleen, jos puku on olkapäiltä avoin. Ruusuketta kannetaan puvun
vasemmalla puolella.
</p>

<h2>Aika ja raha</h2>

Parhaassa tapauksessa voit varata juhlintaan koko viikonlopun. Varsinkin naisilla kuluu
meikkeineen ja kampauksineen helposti paljon aikaa valmistautumiseen. Koko
perjantai-ilta ja yö kuluvat juhlissa eri puolilla pääkaupunkiseutua, kuten ohjelmasta
voi päätellä. Mahdollisten parin tunnin unien jälkeen juhla jatkuu lauantain
silliaamiasella puolilta päivin. Hyvä sillis kestää koko päivän, mutta väsymyksen
yllättäessä nukkuminen on myös varteenotettava vaihtoehto iltaselle. Älä kuitenkaan
missaa koko sillistä, sillä se on juhlan riehakkain osa!
</p>
<p>
Juhlaan valmistautuminen
maksaa, sitä ei voi kiistää. Itse juhlassa selviää yleensä halvemmalla, sillä kaikki
kuljetukset, narikat ja muut pikkumenot on huolehdittu puolestasi. Sen sijaan juomaan
kannattaa varata käteistä ja tarvittaessa taksiinkin, jos haluaa päätyä yöllä
Otaniemen ulkopuolelle.
</p>

<h2>Etiketti</h2>

<p>
Vuosijuhlassa käyttäydytään herrashenkilömäisesti. Hyvillä tavoilla ja huomaavaisuudella
pärjää pitkälle ja vaikeissa paikoissa voi vilkaista mallia naapurilta. Jos
seurapiirielämä ei ole ennestään tuttua, voi etikettiin tutustua
<a href="http://www.ttyy.fi/teekkarikulttuuri/teekkarin-tapaopas">Teekkarin
käytösoppaasta</a>.
Lyhyesti referoituna, miehen tulee muistaa käyttäytyä huomaavaisesti, 
ja naisen on kohteliasta antaa miehelle mahdollisuus olla huomaavainen.
</p>